          Genel Tanıtım

Polen, arı zehri veya evcil hayvan kepeği gibi yabancı bir maddeye veya çoğu insanda reaksiyona
neden olmayan bir yiyeceğe bağışıklık sistemi tarafından verilen aşırı tepkilere alerji adı verilmektedir.

Normal şartlar altında bağışıklık sistemi vücudu zararlı nesnelere karşı savunma işlevini yerine
getirmek için bu nesnelere karşı antikor adı verilen maddeleri üretir. Alerjisi olan bireylerde
ise, bağışıklık sistemi belirli bir alerjeni zararlı olmasa bile zararlı olarak tanımlayan
antikorlar üretmeye başlar. Bu nedenle birey alerjenle temas ettiğinde, bağışıklık sistemi
tarafından gösterilen reaksiyon bireyin cildini, sinüslerini, hava yollarını veya sindirim
sistemini kızartıp şişirebilir.

Alerjilerin şiddeti her bireyde farklı görülür ve küçük bir tahriş olmadan anafilaksiye kadar
uzanan bir yelpaze üzerinde değişiklik gösterebilir. Alerjiler potansiyel olarak bireyin hayatını
tehdit eden bir acil durumdur. Her ne kadar çoğu alerji türü bütünüyle tedavi edilemese de, alerji
belirtilerini hafifletmeye yardımcı olabilecek tedavi yöntemleri mevcuttur.

         Nedenleri


Alerji bireyin bağışıklık sisteminin normalde zararsız bir maddeyi yanlışlıkla tehlikeli bir
istilacı olarak algılaması ile başlar. Bağışıklık sistemi söz konusu alerjen madde için hazırda bekleyen
antikorları üretir. Birey alerjene tekrar maruz kaldığında, bu antikorlar alerji semptomlarına
neden olan histamin gibi bağışıklık sistemine özgü bir dizi kimyasal salabilir.

Alerjinin yaygın tetikleyicileri arasında polenler, hayvan kepekleri, toz akarları ve havadaki küf
gibi alerjenler, özellikle yer fıstığı, ağaç fıstığı, buğday, soya, balık, kabuklu deniz ürünleri,
yumurta ve süt gibi bir takım yiyecekler, arı, eşek arısı veya yaban arısı gibi böcek sokmaları sayılabilir.
Ancak her bireyin her maddeye gösterdiği alerjik tepkinin seviyesi farklıdır.
Ailesinde saman nezlesi, kurdeşen veya egzama gibi gibi alerjik hastalıklar olanlar, çocuklar veya
astım gibi alerjik durumları olanlarda alerji gelişmesi ihtimali yükselmektedir.

          Alerji İle Ortaya Çıkabilecek Komplikasyonlar Nelerdir?



Bireyde tek bir alerji olması bile, alerjiye bağlı anafilaksi, astım veya solunum yolu hastalıkları
gibi çeşitli tıbbi sorunların ortaya çıkması riskini artırır. Şiddetli alerjisi olan bireylerde alerjiye
bağlı ciddi bir reaksiyon olan anaflaksi riski artar.

Gıdalar, ilaçlar ve böcek sokmaları anafilaksinin en yaygın tetikleyicileri arasındadır. Alerjisi olan
bireylerde solunum yollarını ve nefes almayı etkileyen bir bağışıklık sistemi reaksiyonu olan astım
gelişmesi ihtimali daha olasıdır. Birçok vakada astım, ortamdaki bir alerjene maruz kalmakla tetiklenir ve
buna alerjiye bağlı astım ya da alerjik astım denilir. Saman nezlesi ya da astımı olan bireylerin sinüzit,
kulak veya akciğer enfeksiyonlarına yakalanması riski daha yüksektir.

         Alerji Nasıl Önlenir?


Alerjik reaksiyonları önlemek için kullanılacak yöntemler bireyin sahip olduğunu alerji türüne göre
farklılık gösterse de genelde ortak olarak alınabilecek birkaç yöntem mevcuttur.
Bilinen tetikleyicilerden kaçınmak: Bireyin alerji belirtileri tedavi altında olsa bile, tetikleyicilerden
kaçınmaya çalışması önemlidir. Örneğin, polene alerjisi olan bireyler, polen miktarının yüksek olduğu bahar
dönemlerinde pencereler ve kapıları kapalı tutarak iç mekanlarda kalmayı tercih etmelidir. Toz akarlarına
alerjisi olan bireyler sık sık evde temizlik yapmalı, yatakları yıkamalı ve elektrikli süpürge ile toz almalıdır.

Günlük tutmak: Birey alerjik semptomlarına neyin neden olduğunu veya neyin ağırlaştırdığını belirlemeye
çalışırken, aktivitelerini, ne yediğini, semptomların ne zaman ortaya çıktığını ve neyin hafifletmeye
yardımcı olduğunu görebilmek için bir günlük tutması işe yarayacaktır. Bu, doktorun ve bireyin
tetikleyicileri belirlemesine yardımcı olabilir.

Tıbbi uyarı bileziği takmak. Ciddi bir alerjik reaksiyonu olan bireyler, üzerinde bununla ilgili
bilgilerin yazılı olduğu tıbbi bir uyarı bileziği veya kolye takmalıdır. Bu sayede bireyi etkisiz hale getirecek
ve çevreyle iletişim kurmasını engelleyecek bir alerjik reaksiyon olduğunda, etrafındaki kişileri
ciddi bir alerjisi olduğuna dair bilgilendirmesi mümkün olacaktır.

           Belirtiler


Alerji Belirtileri Ve Tipleri Nelerdir?
Maddelere bağlı alerji belirtileri bireyin solunum yollarını, sinüslerini ve burun açıklıklarını,
cildi ve sindirim sistemini etkileyebilir. Alerjik reaksiyonlar hafif ila şiddetli arasında değişik
şiddetlerde görülebilir. Bazı ciddi vakalarda, alerjiler anafilaksi olarak bilinen ve hayatı tehdit eden
bir reaksiyonu tetikleyebilir. Her alerji tipinin kendine has belirtileri vardır.

Halk arasında saman nezlesi olarak adlandırılan alerjik rinit, hapşırma, burunda, gözlerde veya damakta
akıntı, tıkalı burun ve konjonktivit adı verilen sulu, kırmızı veya şişmiş gözler şeklinde semptom ve
belirtilere sahiptir.

Gıda alerjisi ise ağızda karıncalanma, boğazın, dilin, dudakların veya yüzün şişmesi, kurdeşen ya da
anafilaksi şeklinde belirtilere ve semptomlara sahiptir. İlaç alerjisi ise kurdeşene, ciltte kaşıntıya
ve döküntüye, yüz şişmesine, nefes darlığına veya anafilaksiye neden olabilir.
Böcek veya arı sokmasından kaynaklanan alerjilerde ise sokma bölgesinde geniş bir şişlik alanı yani
ödem, vücudun her yerinde kaşıntı veya kurdeşen, öksürük, göğüste sıkışma, hırıltılı solunum veya
nefes darlığı ya da anafilaksi görülebilir.

Egzama olarak da adlandırılan alerjik bir cilt rahatsızlığı olan atopik dermatit, ciltte kaşıntıya,
kızarıklığa, pullanmaya ve soyulmaya neden olabilir:
Anafilaksi Nedir?
Aralarında gıda alerjisi ve böcek sokmasına karşı alerjilerin de bulunduğu bazı alerji türleri vücutta
anafilaksi olarak bilinen ani ve ağır ciddi bir reaksiyonu tetikleyebilir. İnsan hayatını doğrudan
tehdit eden tıbbi bir acil durum olan anafilaksi, bireyin şoka girmesine neden olabilir.

Anafilaksi belirtileri ve semptomları arasında bilinç kaybı, tansiyonda düşüş, şiddetli nefes darlığı,
deri döküntüsü, baş dönmesi, hızlı ve zayıf nabız ile bulantı ve kusma bulunur. Doğru bir şekilde
müdahale edilmeyen anafilaksi, anafilaktik şoka ve ölüme neden olabilir.

Alerjik tepki verdiğini düşünen ve reçetesiz satılan alerji ilaçlarından yeterli fayda ve rahatlama
görmeyen bireyler alerji kontrolü için bir doktora başvurmalıdır.  Yeni bir ilaca başladıktan sonra
alerji belirtileri gösteren bireyler hemen doktorlarına ulaşmalıdır.

Şiddetli alerjik reaksiyon yani anafilaksi durumunda acil tıbbi yardım alınmalıdır. 112 acil durum
numarası tıbbi yardıma hızla ulaşmayı sağlayabilir. Alerjik tepkimesi olan bireyin üzerinde otomatik
epinefrin enjektörü varsa hemen kullanması gerekebilir. Bir epinefrin enjeksiyonundan sonra bireyin
gösterdiği belirtiler ve semptomlar iyileşse bile, enjeksiyonun etkileri sona erdiğinde semptomların
geri dönmeyeceğinden emin olmak için acil servise gidilmesi gereklidir

Şiddetli bir alerji atağı geçiren veya geçmişte anafilaksi belirtileri ve semptomları gösteren bireylerin
doktor ile görüşmesi gerekebilir. Anafilaksinin değerlendirilmesi, teşhisi ve uzun süreli yönetimi basit bir
işlem değildir, bu nedenle muhtemelen alerji ve immünoloji konusunda uzmanlaşmış bir doktora görünmeniz en
doğrusu olacaktır.

         Tanı Yöntemleri


Doktor bireyde alerji olup olmadığını anlamak için öncelikle sorun ve belirtileri hakkında çeşitli ve
ayrıntılı sorular soracaktır. Bir fizik muayene gerçekleştirecektir ve belirtiler ile olası tetikleyicileri
saptamak için detaylı bir günlük tutulmasını isteyecektir.

Yemek alerjisi durumunda doktor bireyin yediği besinlerin ayrıntılı bir günlüğü tutmasını isteyecek ve
alerji değerlendirmesi esnasında şüpheli yiyecekleri yemeyi bırakıp bırakmadığını soracaktır.

Bunlar haricinde doktorun önerebileceği bir kaç tane test vardır. Bu testlerin yanlış pozitif ya
da yanlış negatif sonuç vermesi ihtimali mevcuttur.

Testlerden ilki cilt testidir. Bu test sırasında bir sağlık uzmanı bireyin cildinde küçük delikler
açacak, ardından bu deliklerin üzerine potansiyel alerjenler içeren mikro miktarda protein sıvıları
damlatacak, ve bu damlaların içeriklerini işaretleyecektir. Bireyin alerjisi olduğu maddeleri içeren
damlalar vücutta bölgesel bir yumru şeklinde kabarmaya neden olacaktır.

İkinci test ise bir kan testidir. Yaygın olarak radioallergosorbent testi veya İmmunoCAP testi
olarak adlandırılan spesifik IgE (sIgE) kan testi, bireyin kan dolaşımındaki immunoglobulin E ve
antikorları olarak bilinen alerjiye neden olan antikorların miktarını ölçer.

Doktor, sorunun alerji dışında bir şeyden kaynaklandığından şüphelendiği vakalarda isteyebileceği
diğer testler ile diğer tıbbi olasılıkların elenmesine yardımcı olabilir.

          Tedavi Yöntemleri


Alerjik reaksiyonları önlemede ve semptomları azaltmada en önemli adım alerjenlerden kaçınmadır.
Bireyde görülen alerjiye bağlı olarak kullanılabilecek ilaçlar bağışıklık sistemi reaksiyonunu
azaltmaya ve semptomları hafifletmeye yardımcı olabilir. Doktor reçetesiz veya reçeteli ilaçları,
alerji hapı veya alerji şurubu ya da burun spreyi veya göz damlaları şeklinde önerebilir.
Diğer tedavilerle tamamen rahatlamayan şiddetli alerjiler için doktor tarafından alerjen immünoterapisi
önerilebilir. Bu tedavi, genellikle birkaç yıllık bir süre boyunca verilen bir dizi saflaştırılmış
alerjen özütü enjeksiyonunu içerir. Bir başka immünoterapi biçimi ise, bütünüyle çözünene kadar dilin
altına yerleştirilen bir dil altı tabletidir. Dil altı ilaçları genellikle bazı polen alerjilerini tedavi
etmek için kullanılır.

Şiddetli bir alerjik reaksiyon durumunda adrenalin şırıngası kullanılması gerekebilir. Adrenalin
acil tedavi alana kadar görülen alerjik semptomları azaltabilir.

         Alerji İçin Yaşam Tarzı Değişiklikleri


Bazı alerji belirtileri evde tedavi ile düzelebilir. Sinüs tıkanıklığı ve saman nezlesi belirtileri
genellikle sinüsleri bir tuzlu su çözeltisi ile duruladıktan sonra hafifler.

Ev alerjisi belirtileri ise yatakları ve doldurulmuş, peluş oyuncakları sık sık sıcak suda yıkayarak,
mekan içinde düşük nem olmasına dikkat ederek, düzenli olarak yüksek verimli hava partikülü (HEPA) filtresi
gibi ince filtreli bir elektrikli süpürge  kullanarak ve ev içi halılar yerine çıplak zeminde yaşamayı
tercih ederek azaltılabilir. Bu sayede hem toz akarlarına hem de evcil hayvan kepeğine maruz kalınması önlenebilir.

Havalandırma fanları ve nem gidericiler kullanarak banyo ve mutfak gibi nemli alanlardaki nemi azaltıp,
küf alerjisinin belirtilerinden korunmak mümkündür.


Kaynak : https://www.acibadem.com.tr/ilgi-alani/alerji/#tedavi-yontemleri