	Genel Tanıtım


Grip, virüslerin neden olduğu bir solunum yolu enfeksiyonudur. Tıp literatüründeki ismiyle 
influenza, genellikle halk dilinde grip olarak adlandırılır. Grip burun, boğaz ve 
akciğerlere yerleşebilen bir grup virüsten kaynaklanmaktadır.

Grip ilaçlarla, bitkisel çaylarla veya besin takviyeleri ile kısa sürede geçebileceği gibi 
risk faktörleri bulunan kimi hastalarda oluşabilecek ileri komplikasyonlarıyla tedavi 
edilmezse ölümcül hale gelebilmektedir.

Grip komplikasyonları gelişme riski yüksek olan kişiler şunlardır:

• 5 yaşın altındaki küçük çocuklar ve özellikle 2 yaşından küçükler

• 65 yaşından büyükler

• Gebe ve son 2 hafta içerisinde doğum yapmış kadınlar

• Bağışıklık sistemi zayıf kişiler

• Astım, kalp hastalığı, böbrek hastalığı, karaciğer hastalığı ve diyabet gibi kronik 
hastalıkları olan kişiler

Grip, hemen hemen her kış mevsiminde görülen salgınlarına neden olur. Grip virüsünün yapısı 
önceden tahmini zor bir şekilde, her sene değişmektedir. Bu da, insanların her yıl yeni 
virüs türlerine maruz kalması anlamına gelir.
Grip, hafif solunum yolu hastalıklarına yol açabileceği gibi aynı zamanda ciddi 
enfeksiyonlara da sebep olabilir.

	Nedenleri


Grip bulaşıcı bir hastalıktır. Kişilere temas ve solunum yollarından bulaşabilir. 
Grip olan bir kişi öksürdüğü, hapşırdığı veya konuştuğu zaman grip virüsleri havaya karışır. 
Bu havayı doğrudan teneffüs ederek sağlıklı kişiler grip virüsünü alabilir. 

	Belirtiler


Grip genellikle burun akıntısıyla birlikte başlasa da aşağıdaki belirtilerle de sıkça 
karşılaşılmaktadır;

• Yüksek ateş

• Kas ağrıları

• Terleme

• Baş ağrısı

• Kuru veya kalıcı öksürük

• Yorgunluk

• Burun tıkanıklığı

• Boğaz ağrısı

• Halsizlik

• Öksürüğe bağlı kusma

Grip, özellikle genç ve sağlıklı kişilerde daha hafif bulgularla ortaya çıkabilir

Uzun süre devam eden grip tedavi edilmezse zatürre, bronşit, sinüzit gibi hastalıklara 
yol açabileceği gibi, öncesinde astım ve kalp yetmezliği bulunan hastalarda bu hastalıkların 
tablolarının ağırlaşmasına sebep olabilir. Özellikle risk altındaki hasta gruplarında, 
zatürre ciddi bir komplikasyondur.

	Tedavi Yöntemleri


Grip virüsü şiddetine göre farklı tedavi seçenekleri ile tedavi edilebilir. Bu tedavilerin 
başında genelde bağışıklık sisteminin kuvvetli tutulması hedeflenmektedir. Bunun dışında 
mevsimsel geçiş döneminde grip aşısı yaptırarak, o sene salgınlara neden olması muhtemel 
virüs tiplerinden korunulabilir.

Grip tedavisi için genellikle burun spreyi, nefes açıcı spreyler, vitamin takviyeleri veya 
hekiminizin uygun görmesi halinde antiviral (virüslere karşı) ilaç tedavisi önerilebilir.

Grip virüsü hemen hemen her yaşta insanın karşı karşıya kalabileceği bir enfeksiyon türüdür. 
Fakat grip virüsünden korunmak bazı önlemler alabilirsiniz. Bunlar;

• Ellerin sık sık yıkanması

• Hapşırırken veya öksürürken ağız ve burnun kol ile kapatılması

• Hasta kişi sayısının arttığı dönemlerde kalabalık ve kapalı ortamlardan uzak durmak.




Kaynak : https://www.acibadem.com.tr/ilgi-alani/grip/#nedenleri